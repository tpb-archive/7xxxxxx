Bee Gees var en pop-, rock- och R&B-grupp bildad 1958 i Brisbane, Australien. Gruppen bestod av bröderna Barry Gibb, Robin Gibb och Maurice Gibb som ursprungligen kom från Isle of Man. Bee Gees upplöstes 2003 i och med att Maurice avled i en hjärtattack. Bee Gees blev internationellt kända i pop-kretsar för sina många hits under slutet av 1960-talet och början av 1970-talet. Under 1970-talet gick Bee Gees genom en period där deras musik visade tydliga influenser av funk och R&B till att, i och med Saturday Night Fever-soundtracket, bli en av de största disco-grupperna. Bland de discohits gruppen spelade in till Saturday Night Fever återfanns bland annat "Stayin' Alive", "Night Fever", och "Jive Talkin", låtar som blivit klassiska inom genren. På 1980-talet var funken och R&B-musiken tillbaka i brödernas musik igen till att i slutet av 1990-talet söka sig till sina pop-rötter. Bee Gees invaldes i Rock and Roll Hall of Fame år 1997.[1]

Familjen Gibb levde på ön Isle of Man när de tre bröderna föddes. De flyttade sedan till Manchester. Det var här bröderna Gibb började uppträda i mitten av 1950-talet. Det var i samband med ett biobesök som de tre bröderna fick se barn gå upp till scenen och mima till skivor mellan visningarna. När de vid ett senare tillfälle hade kommit överens med biografföreståndaren om att låta dem göra detsamma råkade de tappa skivan på vägen dit vilket ledde till att de fick sjunga på riktigt.

